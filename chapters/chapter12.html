<!DOCTYPE html>
<html lang="mr">
<head>
    <meta charset="UTF-8">
    <title>अध्याय १२: भक्ति योग</title>
    <link rel="stylesheet" href="../style.css">
    <link href="https://fonts.googleapis.com/css2?family=Noto+Serif+Devanagari:wght@400;700&family=Playfair+Display:ital,wght@0,400;0,700;1,400&display=swap" rel="stylesheet">
</head>
<body>
    <div class="container">
        <h2>अध्याय १२: भक्ति योग</h2>
        <div class="verses"><p>।। श्रीपरमात्मने नमः ।।</p>
<p>अथ द्वादशोऽध्यायः</p>
<p>अर्जुन उवाच</p>
<p>एवम् सततयुक्ता ये, भक्तास्त्वाम् पर्युपासते । <br>ये चाप्यक्षरमव्यक्तम्, तेषाम् के योगवित्तमाः ।।१।।</p>
<p>श्रीभगवानुवाच</p>
<p>मय्यावेश्य मनो ये माम्, नित्ययुक्ता उपासते ।<br>श्रद्धया परयोपेतास्, ते मे युक्ततमा मताः ।।२।।</p>
<p>ये त्वक्षरमनिर्देश्यम्, अव्यक्तम् पर्युपासते ।<br>सर्वत्रगमचिन्त्यम् च, कूटस्थमचलम् ध्रुवम् ।।३।।</p>
<p>सन्नियम्येन्द्रियग्रामम्, सर्वत्र समबुद्धयः ।<br>ते प्राप्नुवन्ति मामेव, सर्वभूतहिते रताः ।।४।।</p>
<p>क्लेशोऽधिकतरस्तेषाम्, अव्यक्तासक्तचेतसाम् ।<br>अव्यक्ता हि गतिर्दुःखम्, देहवद्भिरवाप्यते ।।५।।</p>
<p>ये तु सर्वाणि कर्माणि, मयि सन्यस्य मत्पराः ।<br>अनन्येनैव योगेन, माम् ध्यायन्त उपासते ।।६।।</p>
<p>तेषामहम् समुद्धर्ता, मृत्युसंसारसागरात् ।<br>भवामि नचिरात्पार्थ, मय्यावेशितचेतसाम् ।।७।।</p>
<p>मय्येव मन आधत्स्व, मयि बुद्धिम् निवेशय ।<br>निवसिष्यसि मय्येव, अत ऊर्ध्वम् न संशयः ।।८।।</p>
<p>अथ चित्तम् समाधातुम्, न शक्नोषि मयि स्थिरम् ।<br>अभ्यासयोगेन ततो, मामिच्छाप्तुम् धनञ्जय ।।९।।</p>
<p>अभ्यासेऽप्यसमर्थोऽसि, मत्कर्मपरमो भव । <br>मदर्थमपि कर्माणि, कुर्वन्सिद्धिमवाप्स्यसि ।।१०।।</p>
<p>अथैतदप्यशक्तोऽसि, कर्तुम् मद्योगमाश्रितः ।<br>सर्वकर्मफलत्यागम्, ततः कुरु यतात्मवान् ।।११।।</p>
<p>श्रेयो हि ज्ञानमभ्यासात्, ज्ञानाद्ध्यानम् विशिष्यते ।<br>ध्यानात्कर्मफलत्यागस्, त्यागाच्छान्तिरनन्तरम् ।।१२।।</p>
<p>अद्वेष्टा सर्वभूतानाम्, मैत्रः करुण एव च ।<br>निर्ममो निरहंकारः, समदुःखसुखः क्षमी ।।१३।।</p>
<p>सन्तुष्टःसततम् योगी, यतात्मा दृढनिश्चयः ।<br>मय्यर्पितमनोबुद्धिर्, यो मद्भक्तः स मे प्रियः ।।१४।।</p>
<p>यस्मान्नोद्विजते लोको, लोकान्नोद्विजते च यः । <br>हर्षामर्षभयोद्वेगैर्, मुक्तो यः स च मे प्रियः ।।१५।।</p>
<p>अनपेक्षः शुचिर्दक्ष, उदासीनो गतव्यथः । <br>सर्वारम्भपरित्यागी, यो मद्भक्तः स मे प्रियः ।।१६।।</p>
<p>यो न हृष्यति न द्वेष्टि, न शोचति न काङ्क्षति ।<br>शुभाशुभपरित्यागी, भक्तिमान्यः स मे प्रियः ।।१७।।</p>
<p>समःशत्रौ च मित्रे च, तथा मानापमानयोः ।<br>शीतोष्णसुखदुःखेषु, समः सङ्गविवर्जितः ।।१८।।</p>
<p>तुल्यनिन्दास्तुतिर्मोनी, सन्तुष्टो येन केनचित् ।<br>अनिकेतः स्थिरमतिर्, भक्तिमान्मे प्रियो नरः ।।१९।।</p>
<p>ये तु धर्म्यामृतमिदम्, यथोक्तम् पर्युपासते ।<br>श्रद्धधाना मत्परमा, भक्तास्तेऽतीव मे प्रियाः ।।२०।।</p>
<p>इति श्रीमद्भगवद्गीतासु उपनिषत्सु ब्रह्मविद्यायाम् योगशास्त्रे<br>श्रीकृष्णार्जुनसंवादे भक्तियोगो नाम द्वादशोऽध्यायः ।। १२ ।।</p>
        </div>
        <a href="../index.html">मागे जा (अध्यायांची यादी)</a>
    </div>
    <script src="../main.js"></script>
</body>
</html>
