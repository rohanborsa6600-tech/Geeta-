<!DOCTYPE html>
<html lang="mr">
<head>
    <meta charset="UTF-8">
    <title>अध्याय १५: पुरुषोत्तम योग</title>
    <link rel="stylesheet" href="../style.css">
    <link href="https://fonts.googleapis.com/css2?family=Noto+Serif+Devanagari:wght@400;700&family=Playfair+Display:ital,wght@0,400;0,700;1,400&display=swap" rel="stylesheet">
</head>
<body>
    <div class="container">
        <h2>अध्याय १५: पुरुषोत्तम योग</h2>
        <div class="verses"><p>।। श्रीपरमात्मने नमः ।।</p>
<p>अथ पञ्चदशोऽध्यायः</p>
<p>श्रीभगवानुवाच</p>
<p>ऊर्ध्वमूलमधःशाखम्, अश्वत्थम् प्राहुरव्ययम् । <br>छन्दांसि यस्य पर्णानि, यस्तम् वेद स वेदवित् ।।१।।</p>
<p>अधश्चोर्ध्वम् प्रसृतास्तस्य शाखा, <br>गुणप्रवृद्धा विषयप्रवालाः ।<br>अधश्च मूलान्यनुसन्ततानि, <br>कर्मानुबन्धीनि मनुष्यलोके ।।२।।</p>
<p>न रूपमस्येह तथोपलभ्यते, <br>नान्तो न चादिर्न च सम्प्रतिष्ठा ।<br>अश्वत्थमेनम् सुविरूढमूलम्, <br>असङ्गशस्त्रेण दृढेन छित्त्वा ।।३।।</p>
<p>ततः पदम् तत्परिमार्गितव्यम्, <br>यस्मिन्नगता न निवर्तन्ति भूयः ।<br>तमेव चाद्यम् पुरुषम् प्रपद्ये, <br>यतः प्रवृत्तिः प्रसृता पुराणी ।।४।।</p>
<p>निर्मानमोहा जितसङ्गदोषा, <br>अध्यात्मनित्या विनिवृत्तकामाः ।<br>द्वन्द्वैर्विमुक्ताः सुखदुःखसञ्ज्ञैर् , <br>गच्छन्त्यमूढाः पदमव्ययम् तत् ।।५।।</p>
<p>न तद्भासयते सूर्यो, न शशाङको न पावकः ।<br>यद्गत्वा न निवर्तन्ते, तद्धाम परमम् मम ।।६।।</p>
<p>ममैवांशो जीवलोके, जीवभूतः सनातनः । <br>मनः षष्ठानीन्द्रियाणि, प्रकृतिस्थानि कर्षति ।।७।।</p>
<p>शरीरम् यदवाप्नोति, यच्चाप्युत्क्रामतीश्वरः । <br>गृहीत्वैतानि संयाति, वायुर्गन्धानिवाशयात् ।।८।।</p>
<p>श्रोत्रम् चक्षुः स्पर्शनम् च, रसनम् घ्राणमेव च ।<br>अधिष्ठाय मनश्चायम्, विषयानुपसेवते ।।९।।</p>
<p>उत्क्रामन्तम् स्थितम् वापि, भुञ्जानम् वा गुणान्वितम् ।<br>विमूढा नानुपश्यन्ति, पश्यन्ति ज्ञानचक्षुषः ।।१०।।</p>
<p>यतन्तो योगिनश्चैनम्, पश्यन्त्यात्मन्यवस्थितम् ।<br>यतन्तोऽप्यकृतात्मानो, नैनम् पश्यन्त्यचेतसः ।।११।।</p>
<p>यदादित्यगतम् तेजो, जगद्भासयतेऽखिलम् ।<br>यच्चन्द्रमसि यच्चाग्नौ, तत्तेजो विद्धि मामकम् ।।१२।।</p>
<p>गामाविश्य च भूतानि, धारयाम्यहमोजसा ।<br>पुष्णामि चौषधीः सर्वाः, सोमो भूत्वा रसात्मकः ।।१३।।</p>
<p>अहम् वैश्वानरो भूत्वा, प्राणिनाम् देहमाश्रितः ।<br>प्राणापानसमायुक्तः, पचाम्यन्नम् चतुर्विधम् ।।१४।।</p>
<p>सर्वस्य चाहम् हृदि सन्निविष्टो, <br>मत्तः स्मृतिर्ज्ञानमपोहनम् च ।<br>वेदैश्च सर्वैरहमेव वेद्यो, <br>वेदान्तकृद्वेदविदेव चाहम् ।।१५।।</p>
<p>द्वाविमौ पुरुषौ लोके, क्षरश्चाक्षर एव च । <br>क्षरः सर्वाणि भूतानि, कूटस्थोऽक्षर उच्यते ।।१६।।</p>
<p>उत्तमः पुरुषस्त्वन्यः, परमात्मेत्युदाहृतः । <br>यो लोकत्रयमाविश्य, बिभर्त्यव्यय ईश्वरः ।।१७।।</p>
<p>यस्मात्क्षरमतीतोऽहम्, अक्षरादपि चोत्तमः । <br>अतोऽस्मि लोके वेदे च, प्रथितः पुरुषोत्तमः ।।१८।।</p>
<p>यो मामेवमसम्मूढो, जानाति पुरुषोत्तमम् । <br>स सर्वविद्भजति माम्, सर्वभावेन भारत ।।१९।।</p>
<p>इति गुह्यतमम् शास्त्रम्, इदमुक्तम् मयानघ । <br>एतद्बुद्ध्वा बुद्धिमान्स्यात्, कृतकृत्यश्च भारत ।।२०।।</p>
<p>इति श्रीमद्भगवद्गीतासु उपनिषत्सु ब्रह्मविद्यायाम् योगशास्त्रे श्रीकृष्णार्जुनसंवादे पुरुषोत्तमयोगो नाम पञ्चदशोऽध्यायः ।।१५।।</p>
        </div>
        <a href="../index.html">मागे जा (अध्यायांची यादी)</a>
    </div>
    <script src="../main.js"></script>
</body>
</html>
