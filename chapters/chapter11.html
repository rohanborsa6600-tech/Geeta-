<!DOCTYPE html>
<html lang="mr">
<head>
    <meta charset="UTF-8">
    <title>अध्याय १: अर्जुनविषाद योग</title>
    <link rel="stylesheet" href="../style.css">
    <link href="https://fonts.googleapis.com/css2?family=Noto+Serif+Devanagari:wght@400;700&family=Playfair+Display:ital,wght@0,400;0,700;1,400&display=swap" rel="stylesheet">
</head>
<body>
    <div class="container">
        <h2>अध्याय १: अर्जुनविषाद योग</h2>
        <div class="verses"><p>।। श्रीपरमात्मने नमः ।।</p>
<p>अथैकादशोऽध्यायः</p>
<p>अर्जुन उवाच</p>
<p>मदनुग्रहाय परमम्, गुह्यमध्यात्मसञ्जितम् ।<br>यत्त्वयोक्तम् वचस्तेन, मोहोऽयम् विगतो मम ।।१।।</p>
<p>भवाप्ययौ हि भूतानाम्, श्रृतौ विस्तरशो मया ।<br>त्वत्तः कमलपत्राक्ष, माहात्म्यमपि चाव्ययम् ।।२।।</p>
<p>एवमेतद्यथात्थ त्वम्, आत्मानम् परमेश्वर ।<br>द्रष्टुमिच्छामि ते रूपम्, ऐश्वरम् पुरुषोत्तम ।।३।।</p>
<p>मन्यसे यदि तच्छक्यम्, मया द्रष्टुमिति प्रभो ।<br>योगेश्वर ततो मे त्वम्, दर्शयात्मानमव्ययम् ।।४।।</p>
<p>श्रीभगवानुवाच</p>
<p>पश्य मे पार्थ रूपाणि, शतशोऽथ सहस्रशः ।<br>नानाविधानि दिव्यानि, नानावर्णाकृतीनि च ।।५।।</p>
<p>पश्यादित्यान्वसून्रुद्रान्, अश्विनौ मरुतस्तथा ।<br>बहून्यदृष्टपूर्वाणि, पश्याश्चर्याणि भारत ।।६।।</p>
<p>इहैकस्थम् जगत्कृत्स्नम्, पश्याद्य सचराचरम् ।<br>मम देहे गुडाकेश, यच्चान्यद्र्ष्टुमिच्छसि ।।७।।</p>
<p>न तु माम् शक्यसे द्रष्टुम्, अनेनैव स्वचक्षुषा ।<br>दिव्यम् ददामि ते चक्षुः, पश्य मे योगमैश्वरम् ।।८।।</p>
<p>सञ्जय उवाच</p>
<p>एवमुक्त्वा ततो राजन्, महायोगेश्वरो हरिः ।<br>दर्शयामास पार्थाय, परमम् रूपमैश्वरम् ।।९।।</p>
<p>अनेकवक्त्रनयनम्, अनेकाद्भुतदर्शनम् ।<br>अनेकदिव्याभरणम्, दिव्यानेकोद्यतायुधम् ।।१०।।</p>
<p>दिव्यमाल्याम्बरधरम्, दिव्यगन्धानुलेपनम् ।<br>सर्वाश्चर्यमयम् देवम्, अनन्तम् विश्वतोमुखम् ।।११।।</p>
<p>दिवि सूर्यसहस्रस्य, भवेद्युगपदुत्थिता । <br>यदि भाः सदृशी सा स्यात्, भासस्तस्य महात्मनः ।।१२।।</p>
<p>तत्रैकस्थम् जगत्कृत्स्नम्, प्रविभक्तमनेकधा ।<br>अपश्यद्देवदेवस्य, शरीरे पाण्डवस्तदा ।।१३।।</p>
<p>ततः स विस्मयाविष्टो, हृष्टरोमा धनञ्जयः ।<br>प्रणम्य शिरसा देवम्, कृताञ्जलिरभाषत ।।१४।।</p>
<p>अर्जुन उवाच</p>
<p>पश्यामि देवांस्तव देव देहे, <br>सर्वांस्तथा भूतविशेषसङ्घान् ।<br>ब्रह्याणमीशम् कमलाधवम् च,<br>ऋषींश्च सर्वानुरगांश्च दिव्यान् ।।१५।।</p>
<p>अनेकबाहूदरवक्त्रनेत्रम्,<br>पश्यामि त्वाम् सर्वतोऽनन्तरूपम् ।<br>नान्तम् न मध्यम् न पुनस्तवादिम्, <br>पश्यामि विश्वेश्वर विश्वरूप ।।१६।।</p>
<p>किरीटिनम् गदिनम् चक्रिणम् च,<br>तेजोराशिम् सर्वतो दीप्तिमन्तम् ।<br>पश्यामि त्वाम् दुर्निरीक्ष्यम् समन्तात्, <br>दीप्तानलार्कद्युतिमप्रमेयम् ।।१७।।</p>
<p>त्वमक्षरम् परमम् वेदितव्यम्, <br>त्वमस्य विश्वस्य परम् निधानम् ।<br>त्वमव्ययः शाश्वतधर्मगोप्ता, <br>सनातनस्त्वम् पुरुषो मतो मे ।।१८।।</p>
<p>अनादिमध्यान्तमनन्तवीर्यम्, <br>अनन्तबाहुम् शशिसूर्यनेत्रम् ।<br>पश्यामि त्वाम् दीप्तहुताशवक्त्रम्,<br>स्वतेजसा विश्वमिदम् तपन्तम् ।।१९।।</p>
<p>द्यावापृथिव्योरिदमन्तरम् हि, <br>व्याप्तम् त्वयैकेन दिशश्च सर्वाः ।<br>दृष्ट्ाद्भुतम् रूपमुग्रम् तवेदम्, <br>लोकत्रयम् प्रव्यथितम् महात्मन् ।।२०।।</p>
<p>अमी हि त्वाम् सुरसङ्घा विशन्ति, <br>केचिद्भीताः प्राञ्जलयो गृणन्ति ।<br>स्वस्तीत्युक्त्वा महर्षिसिद्धसङ्घाः, <br>स्तुवन्ति त्वाम् स्तुतिभिः पुष्कलाभिः ।।२१।।</p>
<p>रुद्रादित्या वसवो ये च साध्या, <br>विश्वेऽश्विनौ मरुतश्चोष्मपाश्च ।<br>गन्धर्वयक्षासुरसिद्धसङ्घा, <br>वीक्षन्ते त्वाम् विस्मिताश्चैव सर्वे ।।२२।।</p>
<p>रूपम् महत्ते बहुवक्त्रनेत्रम्, <br>महाबाहो बहुबाहूरुपादम् ।<br>बहूदरम् बहुदंष्ट्राकरालम्, <br>दृष्ट्वा लोकाः प्रव्यथितास्तथाहम् ।।२३।।</p>
<p>नभः स्पृशम् दीप्तमनेकवर्णम्, <br>व्यात्ताननम् दीप्तविशालनेत्रम् ।<br>दृष्ट्वा हि त्वाम् प्रव्यथितान्तरात्मा, <br>धृतिम् न विन्दामि शमम् च विष्णो ।।२४।।</p>
<p>दंष्ट्राकरालानि च ते मुखानि, <br>दृष्ट्दैव कालानलसन्निभानि ।<br>दिशो न जाने न लभे च शर्म, <br>प्रसीद देवेश जगन्निवास ।।२५।।</p>
<p>अमी च त्वाम् धृतराष्ट्रस्य पुत्राः, <br>सर्वे सहैवावनिपालसङ्घः ।<br>भीष्मो द्रोणः सूतपुत्रस्तथासौ, <br>सहास्मदीयैरपि योधमुख्यैः ।।२६।।</p>
<p>वक्त्राणि ते त्वरमाणा विशन्ति, <br>दंष्ट्राकरालानि भयानकानि ।<br>केचिद्विलग्ना दशनान्तरेषु, <br>सन्दृश्यन्ते चूर्णितैरुत्तमाङ्गैः ।।२७।।</p>
<p>यथा नदीनाम् बहवोऽम्बुवेगाः, <br>समुद्रमेवाभिमुखा द्रवन्ति ।<br>तथा तवामी नरलोकवीरा, <br>विशन्ति वक्त्राण्यभिविज्वलन्ति ।। २८।।</p>
<p>यथा प्रदीप्तम् ज्वलनम् पतङ्गा, <br>विशन्ति नाशाय समृद्धवेगाः ।<br>तथैव नाशाय विशन्ति लोकास्, <br>तवापि वक्त्राणि समृद्धवेगाः ।।२९।।</p>
<p>लेलिह्यसे ग्रसमानः समन्तात्,<br>लोकान्समग्रान्वदनैज्वलद्भिः ।<br>तेजोभिरापूर्य जगत्समग्रम्, <br>भासस्तवोग्राः प्रतपन्ति विष्णो ।।३०।।</p>
<p>आख्याहि मे को भवानुग्ररूपो, <br>नमोऽस्तु ते देववर प्रसीद ।<br>विज्ञातुमिच्छामि भवन्तमाद्यम्, <br>न हि प्रजानामि तव प्रवृत्तिम् ।।३१।।</p>
<p>श्रीभगवानुवाच</p>
<p>कालोऽस्मि लोकक्षयकृत्प्रवृद्धो, <br>लोकान् समाहर्तुमिह प्रवृत्तः ।<br>ऋतेऽपि त्वाम् न भविष्यन्ति सर्वे, <br>येऽवस्थिताः प्रत्यनीकेषु योधाः ।।३२।।</p>
<p>तस्मात्त्वमुत्तिष्ठ यशो लभस्व, <br>जित्वा शत्रून् भुङ्क्ष्व राज्यम् समृद्धम् ।<br>मयैवैते निहताः पूर्वमेव, <br>निमित्तमात्रम् भव सव्यसाचिन् ।।३३।।</p>
<p>द्रोणम् च भीष्मम् च जयद्रथम् च, <br>कर्णम् तथान्यानपि योधवीरान् ।<br>मया हतांस्त्वम् जहि मा व्यथिष्ठा, <br>युध्यस्व जेतासि रणे सपत्नान् ।।३४।।</p>
<p>सञ्जय उवाच</p>
<p>एतच्छ्रुत्वा वचनम् केशवस्य, <br>कृताञ्जलिर्वेपमानः किरीटी ।<br>नमस्कृत्वा भूय एवाह कृष्णम्, <br>सगद्गदम् भीतभीतः प्रणम्य ।।३५।।</p>
<p>अर्जुन उवाच</p>
<p>स्थाने हृषीकेश तव प्रकीर्त्या, <br>जगत्प्रहृष्यत्यनुरज्यते च ।<br>रक्षांसि भीतानि दिशो द्रवन्ति, <br>सर्वे नमस्यन्ति च सिद्धसङ्घाः ।। ३६ ।।</p>
<p>कस्माच्च ते न नमेरन्महात्मन्, <br>गरीयसे ब्रह्मणोऽप्यादिकर्ते ।<br>अनन्त देवेश जगन्निवास, <br>त्वमक्षरम् सदसत्तत्परम् यत् ।।३७।।</p>
<p>त्वमादिदेवः पुरुषः पुराणस्, <br>त्वमस्य विश्वस्य परम् निधानम् ।<br>वेत्तासि वेद्यम् च परम् च धाम, <br>त्वया ततम् विश्वमनन्तरूप ।।३८।।</p>
<p>वायुर्यमोऽग्निर्वरुणः शशाङकः, <br>प्रजापतिस्त्वम् प्रपितामहश्च ।<br>नमो नमस्तेऽस्तु सहस्रकृत्वः, <br>पुनश्च भूयोऽपि नमो नमस्ते ।।३९।।</p>
<p>नमः पुरस्तादथ पृष्ठतस्ते, <br>नमोऽस्तु ते सर्वत एव सर्व ।<br>अनन्तवीर्यामितविक्रमस्त्वम्, <br>सर्वम् समाप्नोषि ततोऽसि सर्वः ।।४०।।</p>
<p>सखेति मत्वा प्रसभम् यदुक्तम्, <br>हे कृष्ण हे यादव हे सखेति ।<br>अजानता महिमानम् तवेदम्, <br>मया प्रमादात्प्रणयेन वापि ।।४१।।</p>
<p>यच्चावहासार्थमसत्कृतोऽसि, <br>विहारशय्यासनभोजनेषु ।<br>एकोऽथवाप्यच्युत तत्समक्षम्, <br>तत्क्षामये त्वामहमप्रमेयम् ।।४२।।</p>
<p>पितासि लोकस्य चराचरस्य, <br>त्वमस्य पूज्यश्च गुरुर्गरीयान् ।<br>न त्वत्समोऽस्त्यभ्यधिकः कुतोऽन्यो, <br>लोकत्रयेऽप्यप्रतिमप्रभाव ।।४३।।</p>
<p>तस्मात्प्रणम्य प्रणिधाय कायम्, <br>प्रसादये त्वामहमीशमीड्यम् ।<br>पितेव पुत्रस्य सखेव सख्युः, प्रियः <br>प्रियायार्हसि देव सोढुम् ।।४४।।</p>
<p>अदृष्टपूर्वम् हृषितोऽस्मि दृष्टा,<br>भयेन च प्रव्यथितम् मनो मे ।<br>तदेव मे दर्शय देवरूपम्, <br>प्रसीद देवेश जगन्निवास ।।४५।।</p>
<p>किरीटिनम् गदिनम् चक्रहस्तम्, <br>इच्छामि त्वाम् द्रष्टुमहम् तथैव ।<br>तेनैव रूपेण भुजद्वयेन, <br>सहस्रबाहो भव विश्वमूर्ते ।।४६ ।।</p>
<p>श्रीभगवानुवाच</p>
<p>मया प्रसन्नेन तवार्जुनेदम्, <br>रूपम् परम् दर्शितमात्मयोगात् ।<br>तेजोमयम् विश्वमनन्तमाद्यम्, <br>यन्मे त्वदन्येन न दृष्टपूर्वम् ।।४७।।</p>
<p>न वेदयज्ञाध्ययनैर्न दानैर्, <br>न च क्रियाभिर्न तपोभिरुग्रैः ।<br>एवंरूपः शक्य अहम् नृलोके, <br>द्रष्टुम् त्वदन्येन कुरुप्रवीर ।।४८।।</p>
<p>मा ते व्यथा मा च विमूढभावो, <br>दृष्ट्ा रूपम् घोरमीदृङ्ममेदम् ।<br>व्यपेतभीः प्रीतमनाः पुनस्त्वम्, <br>तदेव मे रूपमिदम् प्रपश्य ।।४९।।</p>
<p>सञ्जय उवाच</p>
<p>इत्यर्जुनम् वासुदेवस्तथोक्त्वा, <br>स्वकम् रूपम् दर्शयामास भूयः ।<br>आश्वासयामास च भीतमेनम्, <br>भूत्वा पुनः सौम्यवपुर्महात्मा ।।५०।।</p>
<p>अर्जुन उवाच</p>
<p>दृष्टेदम् मानुषम् रूपम्, तव सौम्यम् जनार्दन । <br>इदानीमस्मि संवृत्तः, सचेताः प्रकृतिम् गतः ।।५१।।</p>
<p>श्रीभगवानुवाच</p>
<p>सुदुर्दर्शमिदम् रूपम्, दृष्टवानसि यन्मम । <br>देवा अप्यस्य रूपस्य, नित्यम् दर्शनकाङ्क्षिणः ।।५२।।</p>
<p>नाहम् वेदैर्न तपसा, न दानेन न चेज्यया । <br>शक्य एवंविधो द्रष्टुम्, दृष्टवानसि माम् यथा ।।५३।।</p>
<p>भक्त्या त्वनन्यया शक्य, अहमेवंविधोऽर्जुन । <br>ज्ञातुम् द्रष्टुम् च तत्त्वेन, प्रवेष्टुम् च परन्तप ।।५४।।</p>
<p>मत्कर्मकृन्मत्परमो, मद्भक्तः सङ्गवर्जितः । <br>निर्वैरः सर्वभूतेषु, यः स मामेति पाण्डव ।।५५।।</p>
<p>इति श्रीमद्भगवद्गीतासु उपनिषत्सु ब्रह्मविद्यायाम् योगशास्त्रे श्रीकृष्णार्जुनसंवादे विश्वरूपदर्शनयोगो नामैकादशोऽध्यायः ।। ११ ।।</p>
        </div>
        <a href="../index.html">मागे जा (अध्यायांची यादी)</a>
    </div>
    <script src="../main.js"></script>
</body>
</html>
