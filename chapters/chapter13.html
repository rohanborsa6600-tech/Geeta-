<!DOCTYPE html>
<html lang="mr">
<head>
    <meta charset="UTF-8">
    <title>अध्याय १: अर्जुनविषाद योग</title>
    <link rel="stylesheet" href="../style.css">
    <link href="https://fonts.googleapis.com/css2?family=Noto+Serif+Devanagari:wght@400;700&family=Playfair+Display:ital,wght@0,400;0,700;1,400&display=swap" rel="stylesheet">
</head>
<body>
    <div class="container">
        <h2>अध्याय १: अर्जुनविषाद योग</h2>
        <div class="verses"><p>।। श्रीपरमात्मने नमः ।।</p>
<p>अथ त्रयोदशोऽध्यायः</p>
<p>श्रीभगवानुवाच</p>
<p>इदम् शरीरम् कौन्तेय, क्षेत्रमित्यभिधीयते ।<br>एतद्यो वेत्ति तम् प्राहुः, क्षेत्रज्ञ इति तद्विदः ।।१।।</p>
<p>क्षेत्रज्ञम् चापि माम् विद्धि, सर्वक्षेत्रेषु भारत ।<br>क्षेत्रक्षेत्रज्ञयोर्ज्ञानम्, यत्तज्ज्ञानम् मतम् मम ।।२।।</p>
<p>तत्क्षेत्रम् यच्च यादृक्च, यद्विकारि यतश्च यत् ।<br>स च यो यत्प्रभावश्च, तत्समासेन मे शृणु ।।३।।</p>
<p>ऋषिभिर्बहुधा गीतम्, छन्दोभिर्विविधैः पृथक् ।<br>ब्रह्मसूत्रपदैश्चैव, हेतुमद्भिर्विनिश्चितैः ।।४।।</p>
<p>महाभूतान्यहंकारो, बुद्धिरव्यक्तमेव च ।<br>इन्द्रियाणि दशैकम् च, पञ्च चेन्द्रियगोचराः ।।५।।</p>
<p>इच्छा द्वेषः सुखम् दुःखम्, सङ्घातश्चेतना धृतिः ।<br>एतत्क्षेत्रम् समासेन, सविकारमुदाहृतम् ।।६।।</p>
<p>अमानित्वमदम्भित्वम्, अहिंसा क्षान्तिरार्जवम् । <br>आचार्योपासनम् शौचम्, स्थैर्यमात्मविनिग्रहः ।।७।।</p>
<p>इन्द्रियार्थेषु वैराग्यम्, अनहंकार एव च । <br>जन्ममृत्युजराव्याधि, दुःखदोषानुदर्शनम् ।।८।।</p>
<p>असक्तिरनभिष्वङ्गः, पुत्रदारगृहादिषु । <br>नित्यम् च समचित्तत्वम्, इष्टानिष्टोपपत्तिषु ।।९।।</p>
<p>मयि चानन्ययोगेन, भक्तिरव्यभिचारिणी । <br>विविक्तदेशसेवित्वम्, अरतिर्जनसंसदि ।।१०।।</p>
<p>अध्यात्मज्ञाननित्यत्वम्, तत्त्वज्ञानार्थदर्शनम् । <br>एतज्ज्ञानमिति प्रोक्तम्, अज्ञानम् यदतोऽन्यथा ।।११।।</p>
<p>ज्ञेयम् यत्तत्प्रवक्ष्यामि, यज्ज्ञात्वामृतमश्नुते । <br>अनादिमत्परम् ब्रह्म, न सत्तन्नासदुच्यते ।।१२।।</p>
<p>सर्वतः पाणिपादम् तत्, सर्वतोऽक्षिशिरोमुखम् ।<br>सर्वतः श्रुतिमल्लोके, सर्वमावृत्य तिष्ठति ।।१३।।</p>
<p>सर्वेन्द्रियगुणाभासम्, सर्वेन्द्रियविवर्जितम् । <br>असक्तम् सर्वभृच्चैव, निर्गुणम् गुणभोक्तृ च ।।१४।।</p>
<p>बहिरन्तश्च भूतानाम्, अचरम् चरमेव च । <br>सूक्ष्मत्वात्तदविज्ञेयम्, दूरस्थम् चान्तिके च तत् ।।१५।।</p>
<p>अविभक्तम् च भूतेषु, विभक्तमिव च स्थितम् ।<br>भूतभर्तृ च तज्ज्ञेयम्, ग्रसिष्णु प्रभविष्णु च ।।१६।।</p>
<p>ज्योतिषामपि तज्ज्योतिस्, तमसः परमुच्यते । <br>ज्ञानम् ज्ञेयम् ज्ञानगम्यम्, हृदि सर्वस्य विष्ठितम् ।।१७।।</p>
<p>इति क्षेत्रम् तथा ज्ञानम्, ज्ञेयम् चोक्तम् समासतः ।<br>मद्भक्त एतद्विज्ञाय, मद्भावायोपपद्यते ।।१८।।</p>
<p>प्रकृतिम् पुरुषम् चैव, विद्ध्यनादी उभावपि ।<br>विकारांश्च गुणांश्चैव, विद्धि प्रकृतिसम्भवान् ।।१९।।</p>
<p>कार्यकरणकर्तृत्वे, हेतुः प्रकृतिरुच्यते ।<br>पुरुषः सुखदुःखानाम्, भोक्तृत्वे हेतुरुच्यते ।।२०।।</p>
<p>पुरुषः प्रकृतिस्थो हि, भुङ्क्ते प्रकृतिजान्गुणान् ।<br>कारणम् गुणसङ्गोऽस्य, सदसद्योनिजन्मसु ।।२१।।</p>
<p>उपद्रष्टानुमन्ता च, भर्ता भोक्ता महेश्वरः ।<br>परमात्मेति चाप्युक्तो, देहेऽस्मिन्पुरुषः परः ।।२२।।</p>
<p>य एवम् वेत्ति पुरुषम्, प्रकृतिम् च गुणैः सह ।<br>सर्वथा वर्तमानोऽपि, न स भूयोऽभिजायते ।।२३।।</p>
<p>ध्यानेनात्मनि पश्यन्ति, केचिदात्मानमात्मना ।<br>अन्ये साङ्ख्येन योगेन, कर्मयोगेन चापरे ।।२४।।</p>
<p>अन्ये त्वेवमजानन्तः, श्रुत्वान्येभ्य उपासते ।<br>तेऽपि चातितरन्त्येव, मृत्युम् श्रुतिपरायणाः ।।२५।।</p>
<p>यावत्सञ्जायते किञ्चित्, सत्त्वम् स्थावरजङ्गमम् ।<br>क्षेत्रक्षेत्रज्ञसंयोगात्, तद्विद्धि भरतर्षभ ।।२६।।</p>
<p>समम् सर्वेषु भूतेषु, तिष्ठन्तम् परमेश्वरम् । <br>विनश्यत्स्वविनश्यन्तम्, यः पश्यति स पश्यति ।।२७।।</p>
<p>समम् पश्यन्हि सर्वत्र, समवस्थितमीश्वरम् । <br>न हिनस्त्यात्मनात्मानम्, ततो याति पराम् गतिम् ।।२८।।</p>
<p>प्रकृत्यैव च कर्माणि, क्रियमाणानि सर्वशः । <br>यः पश्यति तथात्मानम्, अकर्तारम् स पश्यति ।।२९।।</p>
<p>यदा भूतपृथग्भावम्, एकस्थमनुपश्यति । <br>तत एव च विस्तारम्, ब्रह्म सम्पद्यते तदा ।।३०।।</p>
<p>अनादित्वान्निर्गुणत्वात्, परमात्मायमव्ययः । <br>शरीरस्थोऽपि कौन्तेय, न करोति न लिप्यते ।।३१।।</p>
<p>यथा सर्वगतम् सौक्ष्म्यात्, आकाशम् नोपलिप्यते ।<br>सर्वत्रावस्थितो देहे, तथात्मा नोपलिप्यते ।।३२।।</p>
<p>यथा प्रकाशयत्येकः, कृत्स्नम् लोकमिमम् रविः ।<br>क्षेत्रम् क्षेत्री तथा कृत्स्नम्, प्रकाशयति भारत ।।३३।।</p>
<p>क्षेत्रक्षेत्रज्ञयोरेवम्, अन्तरम् ज्ञानचक्षुषा । <br>भूतप्रकृतिमोक्षम् च, ये विदुर्यान्ति ते परम् ।।३४।।</p>
<p>इति श्रीमद्भगवद्गीतासु उपनिषत्सु ब्रह्मविद्यायाम् योगशास्त्रे श्रीकृष्णार्जुनसंवादे क्षेत्रक्षेत्रज्ञविभागयोगो नाम त्रयोदशोऽध्यायः ।।१३।।</p>
        </div>
        <a href="../index.html">मागे जा (अध्यायांची यादी)</a>
    </div>
    <script src="../main.js"></script>
</body>
</html>
