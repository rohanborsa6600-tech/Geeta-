<!DOCTYPE html>
<html lang="mr">
<head>
    <meta charset="UTF-8">
    <title>अध्याय १६: दैवासुर सम्पद् विभाग योग</title>
    <link rel="stylesheet" href="../style.css">
    <link href="https://fonts.googleapis.com/css2?family=Noto+Serif+Devanagari:wght@400;700&family=Playfair+Display:ital,wght@0,400;0,700;1,400&display=swap" rel="stylesheet">
</head>
<body>
    <div class="container">
        <h2>अध्याय १६: दैवासुर सम्पद् विभाग योग</h2>
        <div class="verses"><p>।। श्रीपरमात्मने नमः ।।</p>
<p>अथ षोडशोऽध्यायः</p>
<p>श्रीभगवानुवाच</p>
<p>अभयम् सत्त्वसंशुद्धिर्, ज्ञानयोगव्यवस्थितिः ।<br>दानम् दमश्च यज्ञश्च, स्वाध्यायस्तप आर्जवम् ।।१।।</p>
<p>अहिंसा सत्यमक्रोधस्, त्यागः शान्तिरपैशुनम् ।<br>दया भूतेष्वलोलुप्त्वम्, मार्दवम् हीरचापलम् ।।२।।</p>
<p>तेजः क्षमा धृतिः शौचम्, अद्रोहो नातिमानिता ।<br>भवन्ति सम्पदम् दैवीम्, अभिजातस्य भारत ।।३।।</p>
<p>दम्भो दर्पोऽभिमानश्च, क्रोधः पारुष्यमेव च ।<br>अज्ञानम् चाभिजातस्य, पार्थ सम्पदमासुरीम् ।।४।।</p>
<p>दैवी सम्पद्विमोक्षाय, निबन्धायासुरी मता ।<br>मा शुचः सम्पदम् दैवीम्, अभिजातोऽसि पाण्डव ।।५।।</p>
<p>द्वौ भूतसर्गो लोकेऽस्मिन्, दैव आसुर एव च ।<br>दैवो विस्तरशः प्रोक्त, आसुरम् पार्थ मे शृणु ।।६।।</p>
<p>प्रवृतिम् च निवृतिम् च, जना न विदुरासुराः ।<br>न शौचम् नापि चाचारो, न सत्यम् तेषु विद्यते ।।७।।</p>
<p>असत्यमप्रतिष्ठम् ते, जगदाहुरनीश्वरम् ।<br>अपरस्परसम्भूतम्, किमन्यत्कामहैतुकम् ।।८।।</p>
<p>एताम् दृष्टिमवष्टभ्य, नष्टात्मानोऽल्पबुद्धयः ।<br>प्रभवन्त्युग्रकर्माणः, क्षयाय जगतोऽहिताः ।।९।।</p>
<p>काममाश्रित्य दुष्पूरम्, दम्भमानमदान्विताः ।<br>मोहाद्गृहीत्वासङ्ग्राहान्, प्रवर्तन्तेऽशुचिव्रताः ।।१०।।</p>
<p>चिन्तामपरिमेयाम् च, प्रलयान्तामुपाश्रिताः ।<br>कामोपभोगपरमा, एतावदिति निश्चिताः ।।११।।</p>
<p>आशापाशशतैर्बद्धाः, कामक्रोधपरायणाः ।<br>ईहन्ते कामभोगार्थम्, अन्यायेनार्थसञ्चयान् ।।१२।।</p>
<p>इदमद्य मया लब्धम्, इमम् प्राप्स्ये मनोरथम् ।<br>इदमस्तीदमपि मे, भविष्यति पुनर्धनम् ।।१३।।</p>
<p>असौ मया हतः शत्रुर्, हनिष्ये चापरानपि ।<br>ईश्वरोऽहमहम् भोगी, सिद्धोऽहम् बलवान्सुखी ।।१४।।</p>
<p>आढ्योऽभिजनवानस्मि, कोऽन्योऽस्ति सदृशो मया ।<br>यक्ष्ये दास्यामि मोदिष्य, इत्यज्ञानविमोहिताः ।।१५।।</p>
<p>अनेकचित्तविभ्रान्ता, मोहजालसमावृताः ।<br>प्रसक्ताः कामभोगेषु, पतन्ति नरकेऽशुचौ ।।१६।।</p>
<p>आत्मसम्भाविताः स्तब्धा, धनमानमदान्विताः ।<br>यजन्ते नामयज्ञैस्ते, दम्भेनाविधिपूर्वकम् ।।१७।।</p>
<p>अहंकारम् बलम् दर्पम्, कामम् क्रोधम् च संश्रिताः ।<br>मामात्मपरदेहेषु, प्रद्विषन्तोऽभ्यसूयकाः ।।१८।।</p>
<p>तानहम् द्विषतः क्रुरान्, संसारेषु नराधमान् ।<br>क्षिपाम्यजस्रमशुभान्, आसुरीष्वेव योनिषु ।।१९।।</p>
<p>आसुरीम् योनिमापन्नाः, मूढा जन्मनि जन्मनि।<br>मामप्राप्यैव कौन्तेय, ततो यान्त्यधमाम् गतिम् ।।२०।।</p>
<p>त्रिविधम् नरकस्येदम्, द्वारम् नाशनमात्मनः ।<br>कामः क्रोधस्तथा लोभस्, तस्मादेतत्त्रयम् त्यजेत् ।।२१।।</p>
<p>एतैर्विमुक्तः कौन्तेय, तमोद्वारैस्त्रिभिर्नरः ।<br>आचरत्यात्मनः श्रेयस्, ततो याति पराम् गतिम् ।।२२।।</p>
<p>यः शास्त्रविधिमुत्सृज्य, वर्तते कामकारतः ।<br>न स सिद्धिमवाप्नोति, न सुखम् न पराम् गतिम् ।।२३।।</p>
<p>तस्माच्छास्त्रम् प्रमाणम् ते, कार्याकार्यव्यवस्थितौ ।<br>ज्ञात्वा शास्त्रविधानोक्तम्, कर्म कर्तुमिहार्हसि ।।२४।।</p>
<p>इति श्रीमद्भगवद्गीतासु उपनिषत्सु ब्रह्मविद्यायाम् योगशास्त्रे श्रीकृष्णार्जुनसंवादे दैवासुरसम्पद्विभागयोगो नाम षोडशोऽध्यायः ।।१६।।</p>
        </div>
        <a href="../index.html">मागे जा (अध्यायांची यादी)</a>
    </div>
    <script src="../main.js"></script>
</body>
</html>
